Fachdidaktische Lektüre, Gruppe 2 
Dozentin: Priv. Doz. Dr. phil. Meike Rühl 
Von Dorothea Schrader und Dirk Kappernagel 
13.05.2016 
 

 

 

 

Phaedrus´ Fabeln 

 

1. Prolog 

Aesopus auctor quam materiam repperit,  

Hanc ego polivi versibus senariis.  

 

Duplex libelli dos est: quod risum movet  

Et quod prudentis vitam consilio monet.  

 

 

Calumniari si quis autem voluerit,  

Quod arbores loquantur, non tantum ferae,    

Fictis iocari nos meminerit fabulis. 

 

2. Lupus et agnus. 

Ad rivum eundem lupus et agnus venerant  

Siti compulsi; superior stabat lupus  

Longeque inferior agnus. Tunc fauce improba  

Latro incitatus iurgii causam intulit.  

"Cur" inquit "turbulentam fecisti mihi  

Aquam bibenti?" Laniger contra timens:  

  

 

 

 

  

 

"Qui possum, quaeso, facere, quod quereris, lupe?   

A te decurrit ad meos haustus liquor".  

Repulsus ille veritatis viribus:  

"Ante hos sex menses male, ait, dixisti mihi".  

Respondit agnus: "Equidem natus non eram".  

"Pater hercle tuus, ille inquit, male dixit mihi".  

Atque ita correptum lacerat iniusta nece.  

  Haec propter illos scripta est homines fabula,  

Qui fictis causis innocentes opprimunt.  

 

 

  

 

 

 

 

 

 

 

 

3. Canis per fluvium carnem ferens. 

Amittit merito proprium qui alienum appetit.  

Canis per flumen carnem cum ferret natans,  

Lympharum in speculo vidit simulacrum suum,  

Aliamque praedam ab alio cane ferri putans  

Eripere voluit; verum decepta aviditas  

Et quem tenebat ore dimisit cibum,  

Nec quem petebat potuit adeo attingere. 

 

4. Ranae ad solem. 

 Vicini furis celebres vidit nuptias  

 

Aesopus et continuo narrare incipit:   

 Uxorem quondam Sol cum vellet ducere,  

Clamorem ranae sustulere ad sidera.  

Convicio permotus quaerit Iuppiter    

 

 

Causam querelae. Quaedam tum stagni incola:  

 

"Nunc" inquit "omnes unus exurit lacus  

 

Cogitque miseras arida sede emori.    

Quidnam futurum est, si crearit liberos?" 

 

  

 

 

 

  

 

 

